Har en välbehövlig ledig dag idag. I morse när jag vaknade skuttade Zelda upp i sängen, katterna blir alltid glada när jag vaknar. Igårmorse kommer jag ihåg att Tilda länge slickade mig i ansiktet, när jag i halvsovande tillstånd försöker gömma mig under täcket sticker hon in en tass och tar på mig. Det är ju inte alltid uppskattat, jag är en sömntuta och vill inte gå upp tidigare än vad jag behöver. Har varit och handlat mat, har också varit en stund vid kyrkogården och vattnat lite. Det är alltid fridfullt att vara där. Det är varmt idag, ska visst bli så några dagar framåt, alltid välkommet. Det är lite molnigt också, nästan som lite åskvärme. Nu har jag bara 11 timmars arbetstid kvar!!Tre arbetsdagar kvar. Det är väldigt segt på jobbet nu. Nästan så man inte står ut. Har haft jobbig huvudvärk i fyra dagar också. Känner mig väldigt spänd i nacke, axlar och rygg. Hade verkligen behövt lite massage. Jag är ju en person som vill ha lite tempo, i alla fall på jobbet. Hemma kan jag mycket väl slappa, men på arbetet måste det hända saker. Sen är det väl så att tiden går oändligt sakta när man är inställd på lite ledighet.Jag följer flera instagramkonton från Kyoto och J har också skickat bilder och filmer. Det pågår en fantastisk festival där just nu, den heter Gion-festivalen. Det är från de gamla kvarteren och är det något japanerna kan, så är det att ordna festival. Och gissa om jag längtar dit igen. Blir helt sjuk av längtan av att se bilderna. Idag är jag ledig, sen jobb måndag-tisdag, ledig onsdag och så jobb torsdag-fredag innan jag går på min tvåveckors semester.Bishop här i staden har en fin uteservering och vi hade faktiskt tur med vädret igår, E bjöd mig på mat efter jag slutat. Jag åt en god hamburgare och man är inte van vid sol och värme men det var det som sagt igår. Sen gick vi hem till mig och tog kaffe på balkongen. Hon brukar hjälpa mig när katternas klor ska klippas, katterna är lite roliga, dom tycker inte om det och vi börjar alltid med Tilda för hon är den som klagar mest. Men Zelda är smart nog att förstå att det är hennes tur efteråt så hon brukar gömma sig. Så nu bestämde vi att vi skulle börja med Zelda, men hon hade på något konstigt sätt räknat ut att vi skulle klippa hennes klor så det tog ett tag innan jag lyckades lura henne. Tilda är inte så smart så att hon förstår att det är hennes tur efteråt. Förstår inte varför det är så hemskt det hela, det gör ju inte ont. Ja nu är det jobb tre timmar idag och det är slut på mitt åttadagarspass. Fyra dagar kvar nästa vecka innan lite ledighet.Nu räknar jag ner igen, fyra stängningar, två öppningar och så tre timmar på lördag kvar innan jag är ledig igen. Känns som man bara längtar och inte försöker njuta av dessa dagarna. Men jag känner mig trött, åtta dagar på raken är heller ingen hit, går på min sjätte dag idag. Man tappar liksom energin när man har så många dagar på sträck och man måste verkligen vara på topp hela tiden när man har med kunder att göra. Igår skickade jag ett sms till E att jag var så himla trött på att jobba och hellre ville sitta på min balkong och dricka kaffe, hon tyckte jag skulle stå ut... det går så fort och jag har nåt att se fram emot. Och det jag ser fram emot nu är såklart helgen i Stockholm, som är om två veckor. Synd att S inte är hemma bara, hon åker en vecka till Kroatien, men jag förstår att hon behöver komma iväg och det är inte lätt att få ihop semester så att man ska hinna allt. Men hon kommer ner första helgen i augusti så då hinner vi träffas. Har en stor saknad och längtan efter mina barn nu. J vet jag inte när jag får träffa nästa gång. Han har inga direkta planer på att komma hem till Sverige. Och jag vet inte om jag någonsin kommer till Japan igen. Jag är stolt och glad att mina barn lever sina liv och är ambitiösa och duktiga. Men det känns som en fysisk längtan efter att få träffa dom. Det kan jag inte förneka.Så trött, rastlös och uttråkad just nu. Längtar efter sol och värme. Det är lugnt på jobbet, fast igår var det en stressig dag. Jag upptäckte på eftermiddagen att jag inte kunde hitta mina butiksnycklar. Letade som en tok, jag hade öppnat dagen innan och visste att jag lagt nycklarna i min väska. Men på förmiddagen innan jag började jobba hade jag varit på Maxi och handlat. Jag var på biblioteket också innan jag började jobba. Usch vad nervös man blir när man inte hittar nycklar, jag bestämde mig för att cykla till biblioteket innan E gick hem, men där fanns inga nycklar. Skulle cyklat till bilen också för att kolla men jag kom ut i ett otroligt skyfall så det gick inte, blev helt blöt. Så jag fick låna E:s nycklar eftersom jag skulle stänga. När jag slutat cyklade jag till garaget där bilen står, inga nycklar, bestämde mig för att köra till sjukhusets parkering, Maxis parkering och även hem till moster R för att leta, överallt där jag kunde tänkas ha tagit upp nycklar ur min väska och kanske de här följt med. Men hittade dom ingenstans. När jag kom hem låg dom på stolen i hallen. Så skönt. Men jag fattar inte riktigt hur dom hamnat där. Imorgon åker E som jag jobbar med till Saint Tropez. Vem hade inte velat det? Till franska Rivieran och få lite sol och värme.Idag har det faktiskt varit fint väder, cyklade från jobbet vid 15 och hämtade bilen och åkte sen för att hämta upp min moster. Idag var hon trött, hade ingen bra dag och det kan man ju inte säga något om, att man är trött när man är 92 år. Men vi lyckades ta oss till sjukhuset, hon skulle till en läkare. Efteråt fikade vi i sjukhusets café, jag tog en räkmacka och hon en bakelse. Då tycker jag hon piggnade till lite. Men sen är det jobbigt när hon ska hem och upp en våning, det finns ingen hiss. Det är knappt hon orkar gå upp de sista trappstegen, hon brukar säga att jag ska putta på henne så hon orkar. Lilla moster. Vädret blev sämre sen, det regnade när vi åkte från sjukhuset.Då har jag jobbat klart denna helgen, har sex dagar kvar på mitt åttadagarspass. Har gjort om mycket i butiken och det blev fint, kände mig nöjd när jag gick hem. E var inne och köpte en klänning, hon fick hjälpa mig med skyltdockorna, bra när vänner dyker upp och kan hjälpa till! Imorgon ska jag hjälpa moster R till doktorn så jag jobbar bara till kl 15. Snälla E kunde ta min stängning. Ikväll håller vi på Frankrike!!Gav mig av ganska tidigt i morse, skulle klippa mig halv tio. Det gick snabbt, träffade sen E på Ritz. Vädret var bättre i Sölvesborg, kanske var det sol hemma också, men vi kunde i alla fall sitta ute och fika. Mysigt. Sen gick vi lite på stan, Sölvesborg är en riktig sommarstad. Jag köpte lax med mig hem. Nu är det jättemörka moln på himlen, kanske t o m blir åska.Alltså vilken underhållning det är med fotboll! Jag höll på Frankrike igår och håller på dom även i finalen. Den här Wiesmann som gjorde båda målen igår ser ut som en liten skolpojke. Sen gillar jag Paul Pogba, så kul att se när dom går ur spelarbussen och han är lång, ståtlig och har kostym och fräcka glasögon. Sen är han som en gasell på planen. Ja, det är riktig underhållning.Nu har jag jobbat fyra dagar och är ledig imorgon. Då drar jag till Sölvesborg och ska klippa mig. Ska träffa E efteråt och fika på Ritz. Man får inte svika sina traditioner, ett Ritzbesök ingår alltid när jag är i den staden. Efter morgondagen jobbar jag åtta dagar i sträck. Känns väl sådär, tycker man behöver ha något avbräck men sen efter sommaren kommer jag ju att jobba väldigt lite så det får väl gå. Just nu är det faktiskt blå himmel och sol emellanåt fast det blåser väldigt mycket. Men man får vara glad för att solen lyser igenom lite grann ibland. I butiken packar vi upp höstkläder.Ja det är ju svensk sommar nu och det innebär tyvärr mycket regn. Jag har jobbat två dagar och det känns faktiskt ok. Vid sånt här väder vill jag inte ha semester. Det är bara att gratulera alla som bokat resor till varmare breddgrader. Jag har några lyxiga tider nu, jobb från öppning till kl 16. Ledig på fredag.Igår var det Prideparad här, jag var på stan och tittade och blir helt varm i hjärtat av att så många ställt upp, många mer än vad som förväntats. Det finns kanske hopp om mänskligheten trots allt, alla får vara som dom vill vara och alla får älska vem dom vill. Imorgon är det dags att börja jobba igen, känns ändå rätt ok. Jag hade inte velat ha mer ledighet just nu, vädret är inte roligt och jag blir lätt rastlös om jag inte har något att ta mig för. Förra helgen var ju bra väder och någon dag i början på veckan, sen har det tyvärr regnat. Nu gäller det att sätta klockan hela veckan, jag öppnar alla dagar, det kan bli lite jobbigt, jag har nämligen sovit som bara den. Och jag har varit uppe länge på kvällarna. Jag ska inte klaga, jag kan faktiskt sova till halv åtta i alla fall i veckan, stor fördel när man jobbar inom handeln och bor nära.Nu är det bara helgen kvar av min ledighet. Idag har jag varit en sväng uppe på stan, tittade i lite butiker, det är ju rea överallt. Köpte en handcreme, det var allt. Mycket folk på stan, det är Pride i helgen i vår lilla stad, imorgon är det Parad och det ska jag försöka se. Ska gå till jobbet och hämta nyckel också, jag öppnar hela nästa vecka, förutom fredag som jag är ledig. Efter fredagen jobbar jag åtta dagar i rad... Har varit lite växlande väder idag, som hela veckan kan man säga. Har varit lite på balkongen, har kommit på att det går utmärkt att ligga där och läsa även om det är lite kyligt, tar bara en filt på mig. Jag tycker om att vara ute oavsett väder, så skönt att höra träden susa och fåglarna kvittra.Har cyklat till biblioteket och lånat böcker och så köpte jag lite frallor hos bagaren. Igår var G hos mig och fikade, jag hade gjort jordgubbspaj. Har rätt mycket huvudvärk, igår kändes det nästan som ett migränanfall, tog en ipren och sov en stund. Känner av det idag också. Igår slog det om lite i vädret, blev plötsligt riktiga skyfall. Har ju märkt innan att jag ofta får huvudvärk vid ombyte av väder. Sen vet jag att jag pressar mina käkar på nätterna. Hade bettskena ett tag, men den plockade jag ut på natten utan att jag var medveten om det, på morgonen låg den prydligt på mitt nattduksbord och där gör den ju ingen nytta. Skulle behövt lite massage, är väldigt spänd i nacke och axlar. Har känt mig ledsen inombords. Det är lite trist att vara ensam emellanåt. Man märker av det mer just när man har lite ledigt. Man behöver ha kontakt med andra människor och jag är ju inte bra på att ta initiativ. Hade kontakt med C igår, det närmar sig ettårsdagen sen hennes mamma så oväntat gick bort. C har det tungt nu, hon berättade att det känns som hennes sorgeår precis börjat. Sorg har nog ingen manual, det skiftar nog mycket mellan personer. Efter vi pratat lite satte hon in ett så fint foto på sin mamma på instagram där hon står och tittar ut över havet, taget veckan innan hon dog. C hade skrivit så vackert om det. Hon kan sätta ord på sin sorg. Kan tänka mig också att när det gått ett år kanske en del tror att det värsta är över. Men det behöver inte vara så. Kan sörja lite över att jag inte hann med min egen mamma tillräckligt när jag var yngre. Att jag lämnade henne ensam på helger och så. Aldrig att hon beklagade sig. Men jag kan vara ledsen över det nu. Nu vet jag lite mer om hur hon nog kände det.Ställde klockan i morse, gör jag inte det så kan jag sova till kl 10 men idag tänkte jag ta tåget ner till Malmö och bara strosa lite. Ja, man kan ju undra varför man utsätter sig för att åka med Skånetrafiken när man egentligen inte behöver. Tåget skulle gå 11.24 men var framflyttat till 11.36 men skulle kunna gå både tidigare och senare. Det står ett tåg inne men det står ingenstans på tåget eller perrongen att det är det tåget som ska gå. Men till sist fattade jag ju att det var det och att det skulle kopplas på ett annat tåg så småningom. Ja vi kom ju iväg mycket senare, klockan var väl närmast 12 innan vi kom iväg. Jag hade tänkt åka till Triangeln och gå lite där och sen gå upp mot stan och åka hem från Centralen. När vi äntligen kom fram till Malmö central sa dom att det var tågets slutstation eftersom vi var så försenade. Jag funderade på om jag skulle gå av och promenera åt andra hållet och ta tåget hem sen från Triangeln eller kunde man ta ett tåg från Malmö c en kvart senare ungefär. Men när alla tänker gå av så meddelar dom att nu SKA tåget gå vidare i alla fall, fast lite senare. Japp. Så är det, inga besked alls, sen besked, sen nya besked i bästa fall. Jag åkte vidare till Triangeln och gick och åt en hamburgare på Burgers & deli, det var gott. Sen gick jag lite på Triangeln, gick upp mot stan. Där Spirit tidigare hade en jättelokal med kläder hade det öppnat ett häftigt ställe som heter Småland, har läst om det, med kläder och växter och massa fint husgeråd och så kan man fika där. Jag strosade runt lite, det har öppnat en ny Kicks på Södergatan, men det var ingen rolig lokal, smal var den. Jag köpte lite nytt b-u-s i alla fall, var sen inne på stora Åhléns och kollade. Mycket snyggt bland kläder, men jag köpte inget. Det var bara lite spanande idag. Tog sen tåget hem vid fyra så jag var inte iväg så länge. Vet inte, jag tyckte det var varmt och klibbigt och mest massor av folk, jag trivs nog bättre att åka till Haväng istället, hahaha. Jag har tappat shoppinglusten. Ikväll är det Allsång på Skansen och sen Morden i Midsomer, riktig sommarunderhållning!Har hjälpt min moster, 92 år, med att handla några saker till henne idag. Bakade en jordgubbspaj och tog med till henne, vi satt och fikade och pratade. Glad att jag kan hjälpa henne. Men herregud vad varm hennes lägenhet är, kändes som 35 grader, jag fick inte luft. Har varit lite skiftande väder idag, men jag har hunnit med att vara lite på min balkong också.Igår hade jag en helt underbar dag. E föreslog att vi skulle åka till Haväng på eftermiddagen, vi har pratat om hur härligt det skulle vara att tillbringa en kväll där, kanske ända till skymningen. Vi packade ner mat och kaffe och E kom hit, jag körde sen, vi har fem mil dit. Det var jättevarmt igår också. Det är så förunderligt vackert på Haväng, en jätteäng som sedan slutar mot havet, vi la ut filt och började med lite kaffe och min nybakade jordgubbskaka. Det är så härligt stora vidder så det är aldrig trångt, man slipper ligga alldeles inpå människor som man gör på stranden. Det är mycket fåglar och det strövar omkring får och hästar. E badade, vi åt, läste och bara njöt. När det blev lite kyligare så gick vi upp mot ängen, satte oss under en stor ek och bara njöt. Då kom fåren fram, plötsligt hade vi sex får nära inpå oss som betade. Och hästar i en hage som inte alls var rädda. Det var så vackert så man knappt kunde tro det, det blev lite disigt så solen sken inte så starkt. Vi var kvar till halv nio ungefär, det började mullra så vi packade ihop och tog oss hemåt. Vilken alldeles underbar midsommardag.När man vaknar till tidigt men fortfarande är i något slags sömntillstånd brukar i alla fall jag tänka "vad är det för dag" och då var det väldigt skönt att komma på i morse att det är lördag och min första lediga dag på den här nio-dagarsledigheten. Det är sån skillnad mot att t ex bara ha en eller två dagars ledigt. Idag tänker jag bara ta det lugnt. Har precis ätit potatissallad gjord på nypotatis med riven västerbottenost och vit balsamvinäger och olja, till det hade jag rostbiff. Sen ska jag äta lite av gårdagens midsommartårta som E absolut ville att jag skulle ha med en bit av. Vi tyckte att det var lite pensionärsvarning att skicka med den hem, men jag tog gärna den med mig. Ska göra lite kaffe och sen sätta mig på balkongen. Det är lite mysko väder, varmt såklart men lite mulet och det var lite mörka moln innan, men det har inte blivit någon åska. Ska nog baka sen, har hittat ett recept på en jordgubbskaka som är snabb och enkel att göra. Det är så skönt att bara vara.Har jobbat fyra timmar idag men det har varit lugnt. I natt har det åskat och blixtrat men jag har sovit som ett barn, har inte hört ett dugg. Däremot hade jag rätt mycket huvudvärk igår, ibland känner jag av när det är väderomslag. Idag har det ju varit grymt varmt. Har varit hos E ikväll, vi var en sväng på Torsö, det var fullt av folk där, perfekt ställe att fira midsommarafton på, det är mitt paradis på jorden, vit sand och klart fint vatten. Nu är jag faktiskt ledig i nio dagar.Idag har det varit fint väder så det har blivit mycket tid på balkongen. Jag har mailat och smsat en del om min bil idag, kollar om någon vill köpa den. Fick ett svar från en bilfirma hur mycket dom kunde ge för den och jag vet inte om dom missuppfattade mig för ger dom den summan så säljer jag den direkt. Misstänker dock att det inte stämmer. Får se hur jag går vidare nästa vecka när jag är ledig. Ikväll är det nog tyvärr sista matchen för Sverige i EM, skulle bli väldigt förvånad om dom skulle rycka upp sig och spela bra och vinna som dom måste göra för att gå vidare.Tråkväder idag, sånt här smått regn som man blir rätt blöt av, jag cyklade till biblioteket innan. Jag är ju ledig idag och imorgon. Jag har gått med i en grupp på fb där man kan vara testläsare om någon vill att man läser deras påbörjade roman eller liknande eller om man för den delen är någon som skriver själv. Jag har läst lite ur en roman en kvinna ska skriva. Det är rätt roligt, jag är ju noga med att berätta att jag inte är skolad på något sätt utan bara en glad amatörläsare. Jag läser ju mycket böcker och har alltid gillat att skriva själv, det blir ju bara bloggen nu men när jag var liten skrev jag små berättelser på fritiden. Det jag skrev i skolan fick jag ofta högsta betyg på. Jag kommer ihåg när jag var liten och skrev en berättelse och läste den för mina kompisar, att dom satt helt fängslade och ville att jag skulle skriva mer!! Nu är det jobb bara torsdag och fyra timmar på midsommarafton sen har jag semester i nio dagar. Tjoho. Tror jag ska ta tåget ner till Malmö en dag och strosa runt lite, är det fint väder finns det ju massor av saker att hitta på, lite tråkigare om det är tråkigt väder. Men jag ska försöka njuta av att vara ledig i alla fall.Idag har jag och J skypat, det är alltid lika roligt att få se och höra honom. Han berättar lite om sina dagar på jobbet bl a. Företaget han jobbar på har 230 dotterbolag och finns i 33 länder. Det är ju väldigt roligt att jobba på ett så stort internationellt företag och tänk att en japansk man har byggt upp alltihop från noll. Dom har börjat med en sak på företaget, det ringer en signal på kvällen då ingen får jobba kvar. Man måste avsluta och gå hem. Dels är det väl kostnadsmässigt, att man inte vill betala ut en massa i övertid men även att man vill att personalen inte jobbar ihjäl sig, vilket annars förekommer i Japan. Att man driver sig själv så hårt att kroppen tar slut. Sen berättade han och skickade en länk att han blivit intervjuad av Kyoto kommun och nu finns på deras hemsida. Han fick berätta om att han kom dit och studerade på universitet och sen stannade kvar och fick jobb. Min lille J. Jag är så glad för hans skull. Jag förstår också att om man jobbar på ett sånt jätteföretag och bor i det landet så har man inga direkta planer att komma hem till Sverige. För gott alltså. Har åkt till graven där mina föräldrar ligger, där fanns lite nytt planterat nu. Det hjälpte tydligen att jag hörde av mig till min bror även om jag inte fått något svar. Sen åkte jag vidare till Nävlinge, det är där jag har mina rötter på mammas sida. När jag var liten var det ett fantastiskt äventyr att få komma till gården där hon vuxit upp och där min moster och morbror och min kusin bodde. Dom hade får, hästar, höns och påfåglar bland annat. Det var också spännande att vara där min mamma vuxit upp och jag märkte ju hur lycklig hon var när vi var där. Nu finns inte gården kvar i släkten längre, den har annars gått i generationer sedan 1700-talet. Jag var vid den lilla fina kyrkan och tittade på min morbrors grav och mina mormor och morfars grav. Det känns på något konstigt sätt som att komma hem när man är där, att jag kan känna min mammas glädje över den lilla byn. Jag vet att min pappa också tyckte om den orten, att han också kände sig hemma där. Imorgon är det jobb tre timmar, sen är jag ledig två dagar. Idag är det faktiskt lite soligt väder så jag ska vara på min balkong i eftermiddag.Så här kunde man ju önska sig att det skulle se ut när jag ska ha en veckas semester efter nästa vecka. Men det gör det inte. Inget jag sörjer över heller, jag är glad att jag ska få ha en veckas betald ledighet, det var väldigt länge sen. Tänk vad bortskämd man var och vad man tog det för givet, jag hade väl över 30 dagars betald semester om året när jag jobbade på tidningen. Ska jobba idag, måndag, torsdag och fyra timmar på midsommarafton nästa vecka. Efter semesterveckan ska jag jobba tre veckor innan jag har två veckors ledigt till. Det jag hoppas på är fint väder såklart, allt blir så mycket roligare då. Jag kan njuta på min balkong. Idag är det inget vidare väder, mörka moln och blåsigt, igår regnade det när jag cyklade hem efter stängning. I början på oktober kommer T tillbaka. Jag hoppas verkligen jag kan ordna ett extrajobb till dess, egentligen är det inte klokt att man måste ha två jobb, att det är så få timmar inom handeln så man inte kan leva på den lönen. Att man måste ha en partner för att det ska gå ihop, det är år 2016!? Jag som är feminist och vill vara självständig, hur har jag kunnat acceptera det här? Allt handlar om val man gör i livet, jag uppskattar väldigt mycket att jag kan gå och cykla till mitt jobb, jag tycker det är roligt att jobba med detta, jag valde en gång att kliva av det jag jobbat med många år i mitt liv. Jag kände att det liksom var dags, jag var 45 och visste att skulle jag göra något annat i mitt liv så kunde jag inte vänta. Jag ångrar inte min hudterapeut-utbildning, jag tror alla kunskaper och utbildningar är bra. Jag fick ändå jobba med behandlingar i fyra år. Hade gärna fortsatt med försäljning inom den branschen, men det blev inte så. Jag tror inte saker bara händer av en slump, fina L som jag hade som chef i Lund när jag jobbade där återkom förra året i mitt nuvarande jobb och är stor orsak till att jag ändå fick fast tjänst. Och det är jag glad för, med tanke på hur det är nu. Att det är JAG som är fast anställd trots att nuvarande chef inte klarade av att jag hade frågeställningar och synpunkter i våras. Jag är van vid att kunna vara rak och det sa hon när hon började att hon ville att man skulle vara. Men det var inte sant. Det har fått konsekvenser. Men jag försöker tänka att jag inte bryr mig, jag gör mitt jobb så bra jag kan och vill inte att den glädjen ska försvinna beroende på hennes agerande. Så får jag försöka tänka nu.E åker till Kreta idag, då får hon i alla fall värme. Här är det varannan dag-väder, kyligare idag och mörka moln. Nu är det ett år sen jag bokade min Japan-resa. Satt och kollade lite på boende för skojs skull och nu dyker det ju hela tiden upp reklam för olika hotell och pensionat i mitt internet-flöde och jag blir helt sjuk av tanken av att få åka tillbaka. Kommer aldrig att glömma den fantastiska resan. Känslan när planet äntligen landade, när jag gick av och insåg att jag verkligen var i Japan. Taxichauffören som var så elegant med uniform och vita handskar och jättefin bil som körde mig från Osaka till Kyoto. Framme i Kyoto, lämnade min väska på mitt boende, gick och väntade på J, hörde som jag trodde fågelkvitter jättehögt, men det var övergångsställena som lät när man kunde gå över. J dök upp på motorcykeln och vi kramades!! Sen fantastiska äventyr varje dag, kommer aldrig att glömma allt från unga flickor till gamla eleganta damer som gick i kimono. De gamla kvarteren där äkta geishor kunde synas på kvällarna, men jag hade inte turen att se någon. Alla underbara tempel, utsikten från Kyoto Tower där man kunde se bergen och skogarna som omger staden och där man kunde skymta många tempel. Alltså, jag vill bara åka tillbaka till detta fantastiska land.Idag har det varit strålande sol och varmt, till skillnad mot igår när det ösregnade. Jag och M hade en lunchdejt, vi var på Borgmästaregården och satt ute, jättehärligt. Vi har ju jobbat ihop, det är rätt länge sen vi träffades, men vissa människor klickar man direkt med och tar liksom bara upp tråden när man sist pratade. Det var roligt och han är lätt att skratta med. Efteråt gick jag på stan lite, tog en glass och fortsatte sitta i solen, nästa gång ska jag inte ta två kulor glass, jag fick fem!!! Sen stack jag iväg med min gamla bil och tog en drop-in-tid för besiktning. Var helt inställd på ombesiktning och att jag måste göra mig av med den så jag trodde inte mina öron och ögon när han sa att den var helt ok. Ojdå. Hur ska jag nu göra? Fortsätta köra ett år till eller sälja den nu direkt? Det lutar väl åt att jag fortsätter köra. Det är en frihet även om det kostar jäkligt mycket pengar. Får jag ett extrajobb efter sommaren så kanske det inte blir så kännbart med alla kostnader på bilen, ja jag kan ju fundera ett tag, behöver inte bestämma mig idag.Idag har jag varit på min gamla arbetsplats som jag var på i nästan 30 år. Herregud. Men så var jag bara 17 när jag började sommarjobba där. Det blev många kramar och det kändes nästan lite nostalgiskt även om det har förändrats jättemycket sen jag slutade för sex år sen. Jag och en kille var sen i en mataffär och försökte ragga nya prenumeranter, det var lite lugnt med folk men en prenumeration lyckades jag sälja i alla fall. Den här killen ska ju sluta siste augusti och då är det meningen, om allt går som planerat, att jag och en tjej ska dela på det, det blir ett extrajobb för mig. Och jag är ju verkligen i behov av det. Får se om det funkar nu att kombinera det med mitt andra jobb. Sen gick jag på mq och fyndade en parkas på rea från Dobber. Jättefin. Jag behöver en riktig jacka eftersom jag har tänkt fortsätta cykla även när sommaren är över.Det gick bra att jobba igår söndag, tiden gick faktiskt fort, jag förberedde mycket inför veckan. Synd man inte har den lönen alltid som man har på röda dagar. Då hade jag lätt kunnat åka till Japan varje år... Nu måste jag besiktiga bilen denna veckan, har planerat att försöka få en drop-in-tid på onsdag. Jag är tyvärr inställd på att den inte går igenom och att jag nog dessvärre får ställa av den. Får sen fundera på hur jag ska göra, jag har inte råd med några stora reparationer. Vädret är tråkigt ute, mörk himmel och blåst.Igår när jag jobbat klart gick jag och E till La Finestra här hemma, den underbara lilla italienska krogen och åt. Sen gick vi hem till mig och drack kaffe på balkongen, det är ju alltid varmt där när solen är framme. Annars var det en kall dag. Jag ska jobba idag också, det kommer att vara lugnt. Känner mig lite trött, sjätte jobbdagen på rad, ska jobba imorgon också. Dessutom har jag fem lördagar på rad. Det känns lite konstigt fördelat även om jag gärna jobbar mer. Och jag sitter och kollar på fotbollsmatcherna på kvällarna, fotbollsnörd som jag är. I alla fall när det är såna här tillställningar. Kan inte fatta heller att det bara är två veckor tills jag ska ha en veckas semester!!!Inte lika fint väder idag, det är studentdag, så det har varit ganska lugnt i butiken. Åkte till graven med en ros efter jag jobbat klart, mamma skulle fyllt år imorgon. Men jag blev både ledsen och arg när jag kom dit, det såg rent eländigt ut. Alldeles visset och fullt med ogräs. Det är som sagt min brors år att sköta det och nu har jag skickat ett mail till honom, vi har inte någon annan kontakt än så. Alltså, orkar man inte sköta det är det bättre att jag gör det, för jag vill inte komma dit och se hur ovårdat där ser ut. Nu är det jobb hela helgen lång.Fasen vad skönt när man vet att man gjort ett bra jobb och det dessutom syns på siffrorna. Försäljning är ju bra på det viset, det blir ett resultat som talar. En kund kom in idag och säger direkt: Vad bra att du jobbar!! Jag har haft henne några gånger tidigare och hon är så rolig, hon vill ha mycket hjälp men handlar också mycket, jättehärlig människa och idag handlade hon mer än någonsin!! Vi har haft strålande resultat i två dagar på raken, bäst i regionen och hoppas dagens resultat också räcker. Det roliga är att jag ensam stått för det mesta, igår gick B direkt när jag kom och idag gick hon när jag hade som mest att göra. Så det är jag som sålt mest, ha!!! Det är så skönt, förra sommaren fick vi så mycket skit från olika håll och nu har vi bättre siffror än större butiker och bättre än de som klankade ner på oss. Hämnden är ljuv!!!Träffade L och Å på en lunch igår, vi satt ute på Le Croissants fina uteservering. Det var lite ledsamt att träffa Å, hon är såklart ledsen och deppig, hon börjar på sin strålbehandling nästa vecka. Men alla odds är ju bra, dom allra flesta blir ju helt återställda. Men jag förstår hennes oro, det är ett besked som vänder upp och ner på allt. Man vill så gärna finnas för henne, men hon får avgöra vad hon orkar. Nästa vecka ska jag prova på ett extrajobb, det är min gamla arbetsplats, tidningen, jag ska följa med killen som jobbar med att värva nya prenumeranter ute på olika köpcenter o dyl. Han ska nämligen sluta efter sommaren och det hade ju varit guld värt om jag kunde fylla upp med det här. När T kommer tillbaka efter sin mammaledighet så tappar jag ju timmar och då måste jag helt enkelt ha ett jobb till. Jag kan inte vänta på att eventuellt få jobba lite mer i butiken.Grattis till oss som bor i ett land man inte behöver fly ifrån. Dessutom är det så otroligt vackert i naturen. Svensk försommar, helt underbart. Idag är jag ledig, vaknade vid sju men tyckte det var för tidigt att gå upp, somnade om och vaknade kvart i tio, härligt. Har en del att fixa med i lägenheten, här ser inte så trevligt ut. Moster R ringde och behövde nya alvedon, hon har ont i ryggen så jag var och handlade och körde hem till henne med dom. Igår var det segt att jobba, så tyst och det kändes som dagen aldrig skulle ta slut. Imorgon blir det lunch med Å och L innan jag börjar jobba, så kul att träffas.B är fortfarande sjuk, en riktig influensa. Jag ska jobba idag som planerat men kommer att ta hennes söndag imorgon. Det känns ok, det är nytt expo så jag kommer att ha att göra även om det är sånt här väder. Jag har ju måndagen ledig. Vädret håller i sig och är sådär 27 grader varmt. Vi har tack och lov svalt och skönt i butiken men många kunder är trötta och varma. Denna sommaren har verkligen börjat tidigt, undrar hur länge värmen ska stanna. Det är mycket elände som händer. En tjej som jobbar i samma kedja som jag men i en annan stad har blivit mördad. Man kan inte tro det är sant. Hon hittades död i sin lägenhet och en man är anhållen i sin frånvaro. Varför? Hon har små barn. Det är så grymt och meningslöst. Tänk att jobba ihop med någon och plötsligt en dag kommer inte den människan. Hon kommer aldrig mer. Det går inte att förstå. Jag tänker på C:s mamma, det börjar närma sig ett år sen det hände. Förra sommaren var verkligen konstig. Först mycket glädje för lilla S:s skull med examen och jättetrevligt firande. Sen en vecka efter händer det ofattbara.Det är verkligen varmt, för varmt för att vara på min balkong på kvällen. Men jag ska inte klaga. Idag har jag varit uppe på stan lite. Imorgon blir det jobb igen och på lördag. Sen ledig två dagar. Och vädret ser ut att fortsätta, möjligtvis lite svalare i helgen.Det blir inte alltid som man tänkt sig. Skulle ju varit ledig fyra dagar men i morse blev jag väckt av ett sms om jag kunde jobba idag och det kunde jag ju. B är sjuk. Och det har varit bra fart, jag öppnade och jobbade till kl 16 så jag får ändå ledig kväll. Det är extremt varmt ute!! Önskar jag hade en pool att svalka mig i.Första dagen på min minisemester och jag har varit och lämnat min cykel på lite översyn, vet inte om det är punktering eller om det bara är luften som gått ur däcken. Men redan imorgon ska jag få hämta den, sen ska jag börja cykla mer, så skönt. Har också bokat tågbiljetter till Stockholm, fick det av lilla S i Morsdagpresent, så snällt. Sista helgen i juli bär det av, E ska också följa med. Så får vi förhoppningsvis en lika mysig helg där uppe som vi hade förra året. Varmt och härligt idag också, men det blåser lite. Har druckit kaffe på balkongen och ska sola lite sen. Njuter av min ledighet.Var vid graven och satte rosa rosor, jag och min bror delar på skötseln, detta är hans år och det såg så trist ut. Det är ju Mors dag och där var några ledsna penséer, inget annat. Senare så träffades jag och E på ett jättefint ställe som heter Vånga.77. Det är ett vandrarhem där man kan äta eller fika och som ligger direkt vid äppleodlingar vid Ivösjön, vi åt rabarberpaj och drack kaffe och satt och njöt. Det har varit väldigt varmt idag. Sen körde vi till Bäckaskogs slott och gick lite i slottsparken.När jag pustar ut och tänker vara ledig händer det ganska ofta att det inte blir så. Fick ett sms i morse om jag kunde jobba idag och det kunde jag, behöver verkligen fler timmar och lördagar är oftast roliga att jobba. Vår extrajobbare var sjuk idag. Imorgon ska jag åka till graven och sätta en blomma eftersom det är Mors dag.Igårkväll hade vi aw på La Cucina här i stan, dom har en stor uteservering som är fullpackad med människor en vanlig vardagskväll, lite ovanligt för att vara här, men mysigt. Det var bara jag, B och S. Dom andra två kunde inte, lite synd att vi inte tog en kväll när alla kunde men det är ju inte jag som bestämmer. Maten var god och dom tände gasvärmarna så vi satt kvar till allra sist, jag gick hemåt vid halv elva, då började det bli mörkt. Ganska otrolig känsla att kunna sitta ute så länge och att det är ljust lika länge. Nu ska jag ge mig av till jobbet snart, sen är jag faktiskt ledig till nästa fredag. Skönt, men lite konstigt. Vi har ingen struktur alls på våra schema, veckan efter detta ska jag jobba sex dagar på raken.Tog jag det lugnt igår så har det varit tvärtom idag. Gav mig av i förmiddags, började med att köpa nya blommor till balkongen och jord, åkte vidare till Sölvesborg. Åt lunch på Ritz, satt ute i underbart väder. Men det var lite svalare där än hemma, vindar från havet. Jag hade tid över så jag åkte till stranden i Hörvik, se bilden, satte mig i solen lite innan jag åkte till P och fick håret vidgjort. På vägen hem stannade jag i Valje och köpte lax, stannade sen på Maxi här hemma och handlade lite. Ikväll har jag fixat mat och sen planterat mina blommor som jag köpte idag, blev jättefint på balkongen. Nu har det blivit lite svalare ikväll och mörk himmel. Imorgon jobb igen, vi ska gå ut och äta på kvällen. Hade förväntat mig att få min semesterersättning idag från extrajobbet jag haft i väskaffären förra året, men inga pengar har kommit. Sms:ade chefen i Lund men har inte fått svar, får väl göra ett nytt försök imorgon. Blir lite irriterad att det inte funkar, jag har inte fått semesterersättning på varje lön som man får när man t ex jobbar extra på Kicks. Det är inga stora pengar men jag vill att det ska fungera ändå.Något sånt här hade man behövt svalka av sig med idag, det har varit årets varmaste dag i Skåne. Jag bestämde mig för att bara ta det lugnt idag, har varit ledig. Gick till bageriet i morse och köpte lite nybakta tekakor. Har hunnit tvätta av min träsoffa på balkongen. Imorgon ska jag köpa lite nya blommor att sätta där. Har tillbringat mycket tid på balkongen, läst och faktiskt slumrat till en liten stund. Är så himla skönt att sluta ögonen och höra trädens sus och bara njuta. Imorgon ska jag åka till Sölvesborg, ska klippa mig. Jätteskönt att ha två lediga dagar på raken.Vi gjorde en favorit i repris idag, jag och E. Vi satte oss i Hälsoträdgården i parken här i staden, E bjöd på glass och jag på kaffe och så satt vi och njöt i solen och pratade ett par timmar. Det har varit jättefint väder, soligt och varmt. Har sen kollat på SM-finalen i handboll som IFK spelade hem lätt som en plätt. Nu är det jobb imorgon för att sen vara ledig i två dagar.Det är 15 år sedan jag och barnens pappa gick skilda vägar. Jag har inte varit singel hela tiden sen dess, men faktiskt mesta tiden. Så länge nu att jag nästan glömt hur det kan vara att vara två. Ett bra förhållande är såklart en trygghet, en skön känsla att man är två om allting. Jag har alltid känt mig ensam om beslut, viktiga sådana. Inte gjorde det saken bättre att jag var väldigt ensam om ansvaret för barnen, deras pappa flyttade och fanns inte alltid för dom. Flera år åkte barnen inte ens till honom. Deras kontakt är bättre idag och det är jag glad över. Nu i den åldern jag är i undrar jag hur det varit om man varit två, jag hade nog bott annorlunda, jag är jätteglad över min bostadsrätt och läget är superbra, men hade jag levt med någon hade jag nog inte bott så här, en större bostad, kanske hus. Hade jag levt med barnens pappa hade vi säkert bott kvar i huset i Sölvesborg. Men det blev inte så, vi bodde bara ihop där i fyra-fem år, sen bodde jag och barnen kvar i ca 10 år. Hade man varit två hade såklart ekonomin varit bättre, nu är det tufft för mig med deltidsjobb och ensam om allt. Men jag är väldigt rädd om min självständighet, skulle aldrig någonsin vara i ett förhållande som inte känns bra. Är ganska övertygad om att många håller ihop på grund av rädsla för att vara ensam. Ska gå iväg och jobba tre timmar, lagom arbetspass. E ska cykla Ivösjön runt idag, hon är en kämpe.Ska bli väldigt skönt att vara ledig imorgon. Har varit så trött hela veckan och haft huvudvärk flera dagar. Känns inte bra att behöva ta huvudvärksmedicin för att orka jobba. Har saknat energi hela veckan. Så imorgon ska jag sova, förhoppningsvis städa lite, gå en sväng på stan. Sen ska jag jobba tre timmar på lördag.Det här med längtan, jag längtar hela tiden efter ledighet, men jag vill ju inte vara utan dagarna jag jobbar för ledighet är inget kul om man alltid har det. Men jag räknar ändå ner hela tiden till ledighet. Det här med att slippa passa tider, koppla av riktigt, jag tror dom flesta känner så. Sen beror det väl på vad för slags jobb man har, mitt jobb innebär att prestera varje dag. Lyckas sälja, få med flera varor, högre snittkvitto osv osv. Man kan aldrig nöja sig. Jo om det gått riktigt bra en dag. Men nästa dag är en ny dag då man måste prestera igen. Vi mäts hela tiden, resultat kommer dagligen och våra individuella prestationer sätts upp på anslagstavla. Det är ju egentligen ingenting jag är ovan vid eftersom jag sysslat med försäljning länge. Men man kan aldrig gå till jobbet och vara lite avkopplad en dag. Kanske därför jag känner så starkt för att vara helt ledig. Sen är det skönt att längta efter något speciellt, jag har inget riktigt sånt framför mig just nu. Förra året längtade jag efter Japan-resan som jag bokade i juni, men det kändes egentligen overkligt ända tills jag satte mig på tåget ner till Kastrup, Köpenhamns flygplats.Min väninna Å berättade för en dryg vecka sen att hon opererats för bröstcancer. Har haft så svårt för att ta in att hon blivit drabbad trots att det inte är ovanligt. Det är väl att det kommer så nära och att hon dessutom är yngre än vad jag är. Idag hörde hon av sig, det har inte spridit sig till lymfan vilket dom befarade först, så hon var lycklig. Det blir bara strålning, skönt. Har fått schema för hela sommaren, känns bra, så man kan planera lite. Ska ha en veckas semester efter midsommar och två i slutet på juli och början på augusti.Igår var jag och E i vår fina park här i staden, vädret såg inte så lovande ut först men det sprack upp och blev soligt och fint. Vi hade med oss kaffe och satte oss på en bänk och njöt. Det finns mycket vackert i vår närhet och vad kan vara bättre än att sitta och njuta några timmar med sin bästa vän? Idag blir det lite städning här hemma, sen är det jobb i fyra dagar.Usch vad trött jag är, har jobbat åtta dagar i sträck och idag har det varit klubbdag med mycket folk. Kände mig jättetrött i eftermiddags, det är rätt jobbigt att jobba så mycket ensam, E började kl 13 men innan dess var det ju jättemycket kunder. Vi var alltid full styrka innan på klubbdagar men det är inte så mer, tyvärr. Man kan inte vara på alla ställen när man är ensam, så det känns inte helt bra. Nu är jag ledig i helgen, det känns skönt.